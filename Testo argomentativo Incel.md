---
connections:
  - "[[Italiano]]"
source:
  - Prof. Rosetta Scarsi
---
Dopo aver letto l’articolo e riflettuto sui terribili femminicidi avvenuti negli ultimi giorni, come quello di Sara Campanella e Ilaria Sula è difficile accettare che nel 2025, in una società che si definisce moderna, civile e avanzata, esista ancora tanta violenza contro le donne, e che questa violenza sia così profonda da arrivare fino all’omicidio.

La cosa che più spaventa non è solo l’orrore dei gesti compiuti, ma la freddezza con cui vengono giustificati da molti ragazzi della mia età. Commenti pieni di parole come “cumcettina” o “ipergamatrice”, fanno rabbrividire. Sono parole che all’inizio sembrano quasi inventate per ridere, ma in realtà nascondono un linguaggio d’odio vero e proprio, spesso legato al mondo degli INCEL, un gruppo di ragazzi (e adulti) che si definiscono “celibi involontari” e che sfogano il loro malessere contro le donne.

Quello che mi spaventa è che molti di questi commenti vengono da adolescenti come me. Ragazzi che magari vanno a scuola, fanno sport, guardano le stesse serie tv, e poi scrivono cose come “se l’è cercata” sotto la notizia dell’omicidio di una ragazza. È come se ci fosse un veleno silenzioso che si infiltra nella mente, attraverso internet, i forum, i video su YouTube, e che ti fa pensare che il problema non sia l’aggressore, ma la vittima.

Ho pensato tanto a questa cosa anche collegandola ad alcuni film che ho visto. Uno che mi è rimasto impresso è _Joker_ (2019), dove si racconta la storia di un uomo emarginato dalla società che alla fine esplode in una violenza cieca. Anche se non si parla di femminicidio in senso stretto, mostra bene cosa succede quando le persone si sentono ignorate, arrabbiate e senza aiuto. Ma mentre _Joker_ è una critica sociale, nella realtà molti ragazzi invece si rifugiano in queste teorie incel che giustificano la violenza come se fosse l’unica soluzione. Solo che nella realtà non è un film. Le persone muoiono davvero.

Anche nella serie _13 Reasons Why_, si vede chiaramente come il disagio giovanile, se ignorato, può portare a tragedie. Forse è proprio da qui che dobbiamo iniziare: dal disagio. Tanti ragazzi vivono frustrazioni, solitudini, paure che non riescono a raccontare, e allora si rifugiano in gruppi online che danno risposte semplici e sbagliate. Ma la colpa non è mai della ragazza che dice “no”. La colpa è di chi non accetta quel no, e pensa di avere il diritto di possedere un’altra persona.

Credo che sia fondamentale portare l’educazione all’affettività e alla sessualità nelle scuole. Non bastano più le lezioni di educazione civica, dobbiamo parlare davvero di come funzionano le relazioni, del consenso, del rispetto, della rabbia. Anche parlare del linguaggio è importante: parole come “cumcettina” non sono solo insulti, sono semi di odio. Se non le capiamo, non possiamo contrastarle.

Per concludere, penso che noi ragazzi dobbiamo iniziare a prenderci le nostre responsabilità. Basta dire “non è colpa mia”. Anche restare zitti davanti alla violenza è una forma di complicità. Dobbiamo imparare ad ascoltare, a rispettare, a parlare, e anche a denunciare. Solo così potremo costruire un futuro in cui nessuna ragazza debba più morire solo per aver scelto di essere libera.